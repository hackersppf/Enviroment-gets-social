# Enviroment-gets-social
Συνεισφέρουμε όλοι! Παίρνουμε εύκολα μετρήσεις περιβαλλοντικών συνθηκών και τις ανεβάζουμε στο δίκτυο. Ο κάθε ένας και η κάθε μία από εμάς γίνεται ερευνητής στον τόπο του και προσφέρει τα δεδομένα που βρίσκει με τους υπόλοιπους!

**Μπορείτε να δείτε αναλυτική περιγραφή στην ιστοσελίδα μας: https://ppf.edu.gr/coconut**

# Έρευνα
## Κλιματική αλλαγή
Η κλιματική αλλαγή μας απασχόλησε ως θέμα από τις πρώτες μας συναντήσεις. [Εδώ μπορείτε να δείτε τον εννοιολογικό χάρτη που κατασκευάσαμε και τις συζητήσεις μας](https://ppf.edu.gr/hackers/archives/1262 "Εδώ μπορείτε να δείτε τον εννοιολογικό χάρτη που κατασκευάσαμε και τις συζητήσεις μας"). Η ανάγκη για δράσεις που θα μειώσουν τις εκπομπές αερίων του θερμοκηπίου και θα αναστρέψουν την πορεία για αύξηση της παγκόσμιας θερμοκρασίας είναι μεγάλη. 

Η ορεινή περιοχή της Φλώρινας, όπου κατοικούμε, αποτελούσε πάντα το επίκεντρο της βιομηχανίας Α.Η.Σ. (Ατμοηλεκτρικών Σταθμών) και εξόρυξης λιγνίτη στην Ελλάδα. Επιπλέον, ο τόπος μας χαρακτηρίζεται από ψυχρούς και διαρκείς χειμώνες, που ευθύνονται για την ανάγκη συνεχούς θέρμανσης 8 μήνες το χρόνο (από Σεπτέμβριο έως Απρίλιο). Συνεπώς, η ατμόσφαιρα επιβαρύνεται αισθητά από αιωρούμενα μικροσωματίδια κατά τη διάρκεια της περιόδου αυτής, με πρωτεργάτες τα οικιακά τζάκια και την καύση ξύλου και pellet, καθώς και τους Α.Η.Σ. που τροφοδοτούνται με ορυκτά καύσιμα. Ως αποτέλεσμα της σημαντικής αυτής ρύπανσης, παρατηρείται συχνά ένα “πέπλο” αιθαλομίχλης να καλύπτει την κοιλάδα της Φλώρινας, ενώ ασθένειες όπως οξύς βήχας και άσθμα έχουν ενταχθεί στην καθημερινότητα των πολιτών και υποβαθμίζουν την ποιότητα ζωής τους. Θεωρούμε ιδιαίτερα σημαντική την ευαισθητοποίηση και την ενεργή συμμετοχή όλων των πολιτών σε θέματα που αφορούν την μόλυνση του περιβάλλοντος. Σκοπός μας είναι να δημιουργήσουμε μια εύχρηστη συσκευή η οποία θα δίνει τη δυνατότητα σε όλους να γίνουν “μικροί επιστήμονες” και να συνεισφέρουν γνώση και δεδομένα στην παγκόσμια κοινότητα με ευχάριστο και πρωτότυπο τρόπο.

Χρησιμοποιήσαμε το [padlet](https://padlet.com/ioarvanit/c3maulbxprcy "padlet") για να συγκεντρώσουμε περισσότερες ιδέες και πράγματα τα οποία μας έκαναν εντύπωση.

## Συμμετοχή και ευαισθητοποίηση
Θεωρούμε ιδιαίτερα σημαντική την ευαισθητοποίηση των ανθρώπων πάνω στο ζήτημα της κλιματικής αλλαγής και για αυτό θέλαμε να σχεδιάσουμε και να κατασκευάσουμε μια λύση που θα προάγει την συμμετοχή όσο το δυνατόν περισσότερων ανθρώπων.

Θέλουμε να δώσουμε την δυνατότητα σε όλους να εμπλακούν ενεργά με το ζήτημα της κλιματικής αλλαγής, να μάθουν περισσότερα και να γίνουν μέρος της λύσης.

Έτσι καταλήξαμε στην ιδέα να φτιάξουμε μια συσκευή που θα είναι απλή στην χρήση και θα μπορεί να συλλέγει δεδομένα περιβαλλοντικών συνθηκών τα οποία μέσω του κινητού τηλεφώνου να δημοσιεύονται σε έναν χάρτη – κοινωνικό δίκτυο.

[Ξεκινήσαμε λοιπόν αναζητήσεις και συζητήσεις](https://padlet.com/bobosgiannis/Project "Ξεκινήσαμε λοιπόν αναζητήσεις και συζητήσεις") για το πως θα μπορούσε να είναι αυτή η συσκευή, πως θα γίνει εύχρηστη και διασκεδαστική, ποιες τιμές θα πρέπει να διαβάζει, ποια ηλεκτρονικά στοιχεία θα πρέπει να διαθέτει.
## Ποια δεδομένα θα θέλαμε να καταγράφουμε;
Για να αποφασίσουμε τις τιμές που θα παίρνει η συσκευή μας ζητήσαμε την βοήθεια του κ. Σαχινίδη Βασίλη, που είναι μηχανικός στον Δήμο Φλώρινας και το μεταπτυχιακό του είναι πάνω στον περιβαλλοντικό σχεδιασμό πόλεων. Οι προτάσεις του αφορούσαν διάφορες περιβαλλοντικές μεταβλητές που επηρεάζουν την ποιότητα ζωής σε μια πόλη όπως: 
- Η θερμοκρασία είναι βασική για τα επίπεδα άνεσης που νιώθουμε, ενώ όταν είναι πολύ μεγάλη ή αντίστοιχα πολύ μικρή μπορεί να αποτελεί κίνδυνο ακόμη και για την ζωή των ανθρώπων.
- Η υγρασία σε συνδυασμό με την θερμοκρασία είναι ιδιαίτερα σημαντική. Τα υψηλά επίπεδα υγρασίας κάνουν την αίσθηση της ζέστης αλλά και του κρύου πολύ πιο έντονη στους ανθρώπους.
- Τα μικροσωματίδια (σκόνες, καπνός από καμινάδες σπιτιών και εργοστασίων κλπ) εισπνέονται από τους ανθρώπους και μπορούν να προκαλέσουν προβλήματα υγείας.
- Ο θόρυβος μέσα σε μια πόλη είναι πολύ σημαντικός για την ποιότητα ζωής. Αυτοκίνητα και κορναρίσματα, νυχτερινά μαγαζιά, οικοδομικές εργασίες και άλλες δραστηριότητες δημιουργούν θόρυβο ο οποίος μειώνει το επίπεδο άνεσης των ανθρώπων.
- Η ταχύτητα του ανέμου επηρεάζει την αίσθηση του κρύου και της ζέστης. Το καλοκαίρι όταν έχουμε υψηλές θερμοκρασίες η ύπαρξη αέρα διευκολύνει την κατάσταση, ενώ αντίθετα τον χειμώνα όταν έχουμε χαμηλές θερμοκρασίες ο έντονος αέρας επιδεινώνει τα πράγματα. 
- Τα φώτα από τα σπίτια, τα καταστήματα, τους δρόμους κ.ο.κ τη νύχτα στις πόλεις δημιουργούν το φαινόμενο της φωτορύπανσης.
- Το μονοξείδιο του άνθρακα είναι ένα τοξικό αέριο, αλλά επειδή είναι άχρωμο, άοσμο, άγευστο και αρχικά μη-ερεθιστικό, είναι πολύ δύσκολα ανιχνεύσιμο. Αν υπάρχει πολύωρη έκθεση του ανθρώπου έστω και σε μικρές συγκεντρώσεις μονοξειδίου του άνθρακα μπορεί να προκαλέσει δηλητηρίαση.
- Το διοξείδιο του αζώτου, είναι ένα κοκκινωπό-καφετί τοξικό αέριο, έχει μια χαρακτηριστική οξεία, δηκτική οσμή και είναι ένας σημαντικός αέριος ρύπος
- Το διοξείδιο του θείου απελευθερώνεται στην ατμόσφαιρα κατά τις εκρήξεις των ηφαιστείων και σε μικρότερες ποσότητες από διάφορες βιομηχανίες και την καύση ορυκτών καυσίμων.
- Το όζον είναι παρόν σε χαμηλές συγκεντρώσεις σε όλην την ατμόσφαιρα της Γης. Στην τροπόσφαιρα (το χαμηλότερο μέρος της ατμόσφαιρας που κατοικούν άνθρωποι) το όζον θεωρείται ατμοσφαιρικός ρύπος και έχει οριστεί σειρά τιμών που αφορούν τη μετρούμενη συγκέντρωσή του. 
## Με ποιον τρόπο θα γίνεται η καταγραφή;
Βασικός μας στόχος είναι να εμπλακούν οι απλοί πολίτες και να μπορεί ο καθένας να λαμβάνει μετρήσεις από τον τόπο που κατοικεί ή επισκέπτεται. Για αυτό θέλαμε η συσκευή που θα κατασκευάσουμε να έχει μικρό μέγεθος και μεγάλο βαθμό φορητότητας. Τα δεδομένα που θα καταγράφει η συσκευή θα πρέπει να είναι γρήγορα διαθέσιμα σε όλους. Για αυτό ξεκινήσαμε να κατασκευάζουμε και μια ηλεκτρονική πλατφόρμα στην οποία θα αποθηκεύονται όλα τα στοιχεία που μετράει η συσκεύη, μαζί με τις γεωγραφικές συντεταγμένες της μέτρησης.
# Σχεδιασμός
Σκοπός μας είναι να κατασκευάσουμε μια συσκευή η οποία θα επιτρέπει σε όλους του πολίτες να λαμβάνουν εύκολα τιμές περιβαλλοντικών συνθηκών καθώς κάνουν την βόλτα στην πόλη τους και να τις αποθηκεύουν σε έναν κεντρικό χάρτη που θα βρίσκεται διαθέσιμος στο διαδίκτυο.
![](https://ppf.edu.gr/coconut/wp-content/uploads/2020/01/coconut.png)
## Περιβαλλοντικές τιμές
Η συσκευή μας θα μπορεί να διαβάζει τις εξής περιβαλλοντικές συνθήκες:
- Θερμοκρασία
- Υγρασία
- Μικροσωματίδια
- Μονοξείδιο του άνθρακα
- Μεθάνιο
- Θόρυβος
- Έλεγχος συσκευής

Η συσκευή μας θα ελέγχεται από το κινητό μας τηλέφωνο το οποίο θα μπορεί να τοποθετηθεί πάνω της σε ειδική θήκη. Η επικοινωνία θα γίνεται μέσω Bluetooth και θα μπορούμε να ζητάμε τα περιβαλλοντικά στοιχεία τα οποία θα έρχονται στο κινητό μας.

## Αποστολή στο δίκτυο
Από το κινητό μας τηλέφωνο τα περιβαλλοντικά στοιχεία θα δημοσιεύονται σε χάρτη που θα υπάρχει διαθέσιμος online μαζί με τις γεωγραφικές συντεταγμένες που θα λαμβάνονται από το κινητό τηλέφωνο.

## Ηλεκτρονικά στοιχεία
- 1 x ESP32 ESP-32S Development Board WiFi+Bluetooth – 14 ευρώ
- 1 x DHT11 Digital Temperature and Humidity Sensor – 2 ευρώ
- 1 x High Sensitivity Sound Detection Module – 2 ευρώ
- 1 x MQ-7 Carbon Monoxide CO Gas Sensor – 4 ευρώ
- 1 x MQ-4 Methane Coal Co Gas Sensor – 3,5 ευρώ
- 1 x GP2Y1010AU0F Optical Dust Sensor, Smoke Particle Sensor With Cable – 28 ευρώ

**Συνολικό κόστος ηλεκτρονικών: 53,5 ευρώ**

