# Enviroment-gets-social
Συνεισφέρουμε όλοι! Παίρνουμε εύκολα μετρήσεις περιβαλλοντικών συνθηκών και τις ανεβάζουμε στο δίκτυο. Ο κάθε ένας και η κάθε μία από εμάς γίνεται ερευνητής στον τόπο του και προσφέρει τα δεδομένα που βρίσκει με τους υπόλοιπους!

**Μπορείτε να δείτε αναλυτική περιγραφή στην ιστοσελίδα μας: https://ppf.edu.gr/coconut**

# Έρευνα
## Κλιματική αλλαγή
Η κλιματική αλλαγή μας απασχόλησε ως θέμα από τις πρώτες μας συναντήσεις. [Εδώ μπορείτε να δείτε τον εννοιολογικό χάρτη που κατασκευάσαμε και τις συζητήσεις μας](https://ppf.edu.gr/hackers/archives/1262 "Εδώ μπορείτε να δείτε τον εννοιολογικό χάρτη που κατασκευάσαμε και τις συζητήσεις μας"). Η ανάγκη για δράσεις που θα μειώσουν τις εκπομπές αερίων του θερμοκηπίου και θα αναστρέψουν την πορεία για αύξηση της παγκόσμιας θερμοκρασίας είναι μεγάλη. Χρησιμοποιήσαμε το [padlet](https://padlet.com/ioarvanit/c3maulbxprcy "padlet") για να συγκεντρώσουμε περισσότερες ιδέες και πράγματα τα οποία μας έκαναν εντύπωση.

## Συμμετοχή και ευαισθητοποίηση
Θεωρούμε ιδιαίτερα σημαντική την ευαισθητοποίηση των ανθρώπων πάνω στο ζήτημα της κλιματικής αλλαγής και για αυτό θέλαμε να σχεδιάσουμε και να κατασκευάσουμε μια λύση που θα προάγει την συμμετοχή όσο το δυνατόν περισσότερων ανθρώπων.

Θέλουμε να δώσουμε την δυνατότητα σε όλους να εμπλακούν ενεργά με το ζήτημα της κλιματικής αλλαγής, να μάθουν περισσότερα και να γίνουν μέρος της λύσης.

Έτσι καταλήξαμε στην ιδέα να φτιάξουμε μια συσκευή που θα είναι απλή στην χρήση και θα μπορεί να συλλέγει δεδομένα περιβαλλοντικών συνθηκών τα οποία μέσω του κινητού τηλεφώνου να δημοσιεύονται σε έναν χάρτη – κοινωνικό δίκτυο.

[Ξεκινήσαμε λοιπόν αναζητήσεις και συζητήσεις](https://padlet.com/bobosgiannis/Project "Ξεκινήσαμε λοιπόν αναζητήσεις και συζητήσεις") για το πως θα μπορούσε να είναι αυτή η συσκευή, πως θα γίνει εύχρηστη και διασκεδαστική, ποιες τιμές θα πρέπει να διαβάζει, ποια ηλεκτρονικά στοιχεία θα πρέπει να διαθέτει.
## Ποια δεδομένα θα καταγράφουμε;
- Η θερμοκρασία είναι βασική για τα επίπεδα άνεσης που νιώθουμε, ενώ όταν είναι πολύ μεγάλη ή αντίστοιχα πολύ μικρή μπορεί να αποτελεί κίνδυνο ακόμη και για την ζωή των ανθρώπων.
- Η υγρασία σε συνδυασμό με την θερμοκρασία είναι ιδιαίτερα σημαντική. Τα υψηλά επίπεδα υγρασίας κάνουν την αίσθηση της ζέστης αλλά και του κρύου πολύ πιο έντονη στους ανθρώπους.
- Ο θόρυβος μέσα σε μια πόλη είναι πολύ σημαντικός για την ποιότητα ζωής. Αυτοκίνητα και κορναρίσματα, νυχτερινά μαγαζιά, οικοδομικές εργασίες και άλλες δραστηριότητες δημιουργούν θόρυβο ο οποίος μειώνει το επίπεδο άνεσης των ανθρώπων.
- Το μονοξείδιο του άνθρακα είναι ένα τοξικό αέριο, αλλά επειδή είναι άχρωμο, άοσμο, άγευστο και αρχικά μη-ερεθιστικό, είναι πολύ δύσκολα ανιχνεύσιμο. Αν υπάρχει πολύωρη έκθεση του ανθρώπου έστω και σε μικρές συγκεντρώσεις μονοξειδίου του άνθρακα μπορεί να προκαλέσει δηλητηρίαση.
- Μεθάνιο.
- Τα μικροσωματίδια (σκόνες, καπνός από καμινάδες σπιτιών και εργοστασίων κλπ) εισπνέονται από τους ανθρώπους και μπορούν να προκαλέσουν προβλήματα υγείας.
## Άλλες παράμετροι που θέλουμε να καταγράψουμε σε επόμενο στάδιο
- Η ταχύτητα του ανέμου επηρεάζει την αίσθηση του κρύου και της ζέστης. Το καλοκαίρι όταν έχουμε υψηλές θερμοκρασίες η ύπαρξη αέρα διευκολύνει την κατάσταση, ενώ αντίθετα τον χειμώνα όταν έχουμε χαμηλές θερμοκρασίες ο έντονος αέρας κάνει τα πράγματα χειρότερα. Πρέπει να βρούμε μια λύση στο πως θα μετράμε την ταχύτητα του αέρα ενώ κινείται το ποδήλατο.
- Τα φώτα από τα σπίτια, τα καταστήματα, τους δρόμους κ.ο.κ τη νύχτα στις πόλεις δημιουργούν το φαινόμενο της φωτορύπανσης. Δυστυχώς δεν μπορέσαμε να βρούμε αισθητήρα που θα μπορεί να καταγράφει αξιόπιστα την φωτορύπανση σε μια περιοχή.
- Διοξείδιο του αζώτου – Nitrogen dioxide NO2. Αυτό το κοκκινωπό-καφετί τοξικό αέριο έχει μια χαρακτηριστική οξεία, δηκτική οσμή και είναι ένας σημαντικός αέριος ρύπος. Δυστυχώς δεν μπορέσαμε να βρούμε αισθητήρα από Ελλάδα που θα μπορεί να καταγράφει αξιόπιστα αυτές τις τιμές.
- Το διοξείδιο του θείου απελευθερώνεται στην ατμόσφαιρα κατά τις εκρήξεις των ηφαιστείων και σε μικρότερες ποσότητες από διάφορες βιομηχανίες και την καύση ορυκτών καυσίμων. Δυστυχώς δεν μπορέσαμε να βρούμε αισθητήρα από Ελλάδα που θα μπορεί να καταγράφει αξιόπιστα αυτές τις τιμές.
- Το όζον είναι παρόν σε χαμηλές συγκεντρώσεις σε όλην την ατμόσφαιρα της Γης. Στην τροπόσφαιρα (το χαμηλότερο μέρος της ατμόσφαιρας που κατοικούν άνθρωποι) το όζον θεωρείται ατμοσφαιρικός ρύπος και έχει οριστεί σειρά τιμών που αφορούν τη μετρούμενη συγκέντρωσή του. Δυστυχώς δεν μπορέσαμε να βρούμε αισθητήρα από Ελλάδα που θα μπορεί να καταγράφει αξιόπιστα αυτές τις τιμές.
# Σχεδιασμός
Σκοπός μας είναι να κατασκευάσουμε μια συσκευή η οποία θα επιτρέπει σε όλους του πολίτες να λαμβάνουν εύκολα τιμές περιβαλλοντικών συνθηκών καθώς κάνουν την βόλτα στην πόλη τους και να τις αποθηκεύουν σε έναν κεντρικό χάρτη που θα βρίσκεται διαθέσιμος στο διαδίκτυο.
![](https://ppf.edu.gr/coconut/wp-content/uploads/2020/01/coconut.png)
## Περιβαλλοντικές τιμές
Η συσκευή μας θα μπορεί να διαβάζει τις εξής περιβαλλοντικές συνθήκες:
- Θερμοκρασία
- Υγρασία
- Μικροσωματίδια
- Μονοξείδιο του άνθρακα
- Μεθάνιο
- Θόρυβος
- Έλεγχος συσκευής

Η συσκευή μας θα ελέγχεται από το κινητό μας τηλέφωνο το οποίο θα μπορεί να τοποθετηθεί πάνω της σε ειδική θήκη. Η επικοινωνία θα γίνεται μέσω Bluetooth και θα μπορούμε να ζητάμε τα περιβαλλοντικά στοιχεία τα οποία θα έρχονται στο κινητό μας.

## Αποστολή στο δίκτυο
Από το κινητό μας τηλέφωνο τα περιβαλλοντικά στοιχεία θα δημοσιεύονται σε χάρτη που θα υπάρχει διαθέσιμος online μαζί με τις γεωγραφικές συντεταγμένες που θα λαμβάνονται από το κινητό τηλέφωνο.

## Ηλεκτρονικά στοιχεία
- 1 x ESP32 ESP-32S Development Board WiFi+Bluetooth – 14 ευρώ
- 1 x DHT11 Digital Temperature and Humidity Sensor – 2 ευρώ
- 1 x High Sensitivity Sound Detection Module – 2 ευρώ
- 1 x MQ-7 Carbon Monoxide CO Gas Sensor – 4 ευρώ
- 1 x MQ-4 Methane Coal Co Gas Sensor – 3,5 ευρώ
- 1 x GP2Y1010AU0F Optical Dust Sensor, Smoke Particle Sensor With Cable – 28 ευρώ

**Συνολικό κόστος ηλεκτρονικών: 53,5 ευρώ**

